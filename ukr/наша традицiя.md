---
layout: page-detail
title: "Наша Традицiя"
publishDate: 01-01-2025
description: ""
tags:
image:
draft: false
---

  
  
**Питання:** 

 Гуру, що робить вчення, будь-яку духовну традицію автентичною, справжньою? Які існують критерії?

  
**Відповідь:** 

 Питання слушне. Навіть в Індії не кожен садху відповість детально на це питання.

 Іноді деякі вчені, дослідники або духовні шукачі намагаються обговорювати автентичність або не автентичність тих чи інших учень, лінію передачі. Мені цей термін не дуже подобається, я б використовував термін «справжності» і «повноти». Але не всі розуміють, що це означає насправді, і не всі розуміють, що в кожній глибокій традиції, лінії, дхармовій сім'ї, є свої внутрішні ознаки або стандарти повноти, справжності лінії передачі, тобто автентичності, що передаються наступним поколінням, від учителя до учителя. Більше того, у них є досить глибоко і, я б сказав, навіть хитромудро і витончено розроблені власні внутрішні методи оцінювання та перевірки своїх учнів, але не всіх, а саме тих, які обирають бути вчителями-наступниками, носіями лінії, утримувачами вчень (відьядхарами). Вибір і підготовка учнів, відьядхар, – це взагалі окрема, цікава і глибока тема.

 Отже, ці методи тримаються в таємниці в кожній сім'ї Гуру ― «правар» або «кула», тобто сім'я садху, зі зрозумілих причин ― щоб їх неможливо було розкрити або скопіювати.

 Тому, за великим рахунком, розмірковувати про автентичність або не автентичність інших ліній, коли не належиш до них і не входиш в коло її посвячених, немає жодного сенсу. Якщо ти сам не належиш до цієї лінії і тобі не було це відкрито, дізнатися про автентичність неможливо, оскільки немає єдиних загальних критеріїв, крім наявності парампари. Тому я не буду говорити про інші традиції, а скажу тільки про нашу.

 Нашу традицію робить автентичною вісім речей.

 По-перше, наявність гуру-шиш’я парампари ― безперервної лінії передачі мокша Дхарми. Лінія передачі ― це як канал, по якому передається божественне знання від самого Абсолюта, бога-Творця, великих богів і ріші, сіддхів, тобто святих.

 Ми дотримуємося двох основних ліній ― північної, гімалайської за лінією Шиви, Даттатреї, ордену Даттатреї, Джуна акхари, відтвореному Шрі Шанкарою, і ― південної, за лінією сіддха Паамбаті, гуру Шивапрабхакара Сіддхайогі авадхути Брахмананди з Керали.

 З обома цими лініями, їх майстрами, гуру, відданими, ми ― я сам і мої учні, завжди підтримуємо тісні зв'язки. Я вже не раз детально говорив про це. Це все і є гуру-шиш’я-парампара, «канал» передачі вчення.

 Однак пошукачі мають нечіткі уявлення, які не йдуть далі поняття «дікши», «парампари». Мало мати поняття про парампару як про канал передачі знань, необхідно також зрозуміти і те, що слід передати цим каналом. Але зазвичай це не пояснюється нікому, крім учителів-утримувачів лінії.

  
### **Сім скарбів** 

 Цим каналом передається сім скарбів (сапта-ратна). Отже, що ж передається лінією передачі.

 «Шабда» ― священний звук, який походить від самого Абсолюта або Брахми ― творця або одного з великих Божеств. Тобто по цій лінії передаються деякі важливі мантри або хоча б одна мантра. Навіть однієї мантри достатньо, оскільки, будучи сакральним звуком, що йде від Брахми-творця і Брахмана, Абсолюта, вона володіє здатністю звільняти.

 «Шастра» ― священний текст. Також по цій лінії передаються священні тексти традиції ― Упанішади, Пурани та інші тексти.

 «Юкті» ― істинний метод тлумачення ведантичної філософії шастр, метод роздумів, власне вчення, що усуває незнання.

 «Девата» ― безперервний зв'язок з богами, сіддхами, ріші або обраним божеством традиції (ішта-девата), його благословення, методи його пошанування (упасани) і викликання.

 «Упайя» ― конкретні методи практики різних видів йоги для досягнення звільнення, досягнення самадхі.

 «Кріпа» ― Ануграха або шактіпатха, хвиля божественної благодаті, присутня в кожному поколінні просвітлених учителів лінії, яка приходить через зв'язок: сатсанг, гуру-йогу, самаю, даршани, севу або якось по-іншому, пробуджуючи учнів.

 «Анубхава» ― найбільш невловиме, але дуже важливе, це те, що обов'язково проявляється в учневі, який веде правильну садхану ― особливий містичний досвід просвітлення (анубхава), який відтворюється в кожному поколінні учнів одинаково і підтверджується майстрами.

 Анубхава не передається як передача, але вона може виникнути. Передаються способи оцінювання і перевірки анубхави.

 Отже, коли наявні всі ці фактори, лінія передачі є повністю автентичною, повною, завершеною. Повнота лінії виражається символічно прийнятими в традиції особливими священними предметами, символами, які урочисто або неформально передаються учням ― утримувачам лінії. Особисто я прибічник церемонії.

  
### **Що передається по нашій лінії** 

 По лінії гуру-шиш’я парампари при дікші передаються мантри, наприклад, гуру-мантра та інші, шастра-тексти потрійного канону, упанішади з коментарями Шрі Шанкарачар’ї та інші тексти, такі як тексти-упадеша вчителів лінії.

 «Юкті» ― метод істинного міркування, що перемагає незнання. Він передається у формі махавак'ї ― великих висловів, які шепочуться на вухо утримувачу лінії, а також у формі роз'яснень Гуру. Це також давня традиція передачі, я теж отримував її за ініціацією махамандалешвара на кумбхамелі у 2010 році в Харідварі.

 У нашій лінії деяким махавак’ям ми надаємо більш важливого значення для розуміння та практики.

 «Девата» ― методи поклоніння та закликання благословень і сили обраного божества, у нашому випадку Адінатха авадхути Даттатреї.

 «Упайя» означує всі основні методи медитації, споглядання, які необхідні для виховання розуму, входження в самадхі, набуття плоду вчення. Ви отримуєте їх через передачу від мене та моїх учнів.

 «Кріпа», «Ануграха» можлива, якщо в кожному поколінні гуру-лінії є хоча б один пробуджений, хто має досвід самадхі. Я сподіваюся кожне покоління моїх учнів у майбутньому матиме таких вчителів, якщо добре вестиме сіву та садхану, і цей аспект ніколи не перерветься.

 Особливо важливою є наявність Ануграхи у кожному поколінні реалізованих вчителів, тобто якщо гуру має досліди пробудження, досвід самадхі, він його може передати учням. Це його божественна харизма, яка надихає, очищає кармічні помилки інших і відновлює божественну силу писань і методів. Загалом, лінія тримається на пробуджених учителях.

 Зрештою, анубхава ― тут уже все більше залежить не від лінії передачі та Гуру, а від учня, як він сам практикуватиме, вестиме садхану. Якщо він правильно і старанно вестиме садхану, він отримає всі необхідні знаки реалізації, всі потрібні духовні досвіди, про які говорить вчення, наприклад, переживання неподвійного самадхі, досвіди чистого бачення чи споглядання, шамбхаві мудри, кундаліні-йоги, нідра-йоги тощо.

 Є детальні методи перевірки цих досвідів за різними розділами вчення, але за традицією їх не описують відкрито, інакше в учнів виникне мимовільне бажання створити їх штучно.

 Отже, за нашими критеріями лінія є справжньою та повною, якщо в ній представлені всі сім дорогоцінних речей Мокша дхарми.

  
 Із сатсанга Шрі Гуру Свамі Вішнудевананда Гірі
  
  
